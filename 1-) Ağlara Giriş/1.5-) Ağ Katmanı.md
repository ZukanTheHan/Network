# Ağ Katmanı

Ağ katmanı veya OSI Katmanı 3, uç cihazların ağlar arasında veri alışverişi yapmasına izin veren hizmetler sağlar. IP sürüm 4 (IPv4) ve IP sürüm 6 (IPv6), ana ağ katmanı iletişim protokolleridir. Diğer ağ katmanı protokolleri, Open-Shortest-Path-First(OSPF) gibi yönlendirme protokollerini ve İnternet Kontrol Mesaj Protokolü (ICMP) gibi mesajlaşma protokollerini içerir.

Ağ boyunca uçtan uca iletişimi gerçekleştirmek için ağ katmanı protokolleri dört temel işlemi gerçekleştirir:

**Uç cihazları adresleme** - Uç cihazlar, ağda tanımlama için benzersiz bir IP adresiyle yapılandırılmalıdır.
**Kapsülleme** - Ağ katmanı, protokol veri birimini (PDU) taşıma katmanından bir pakete kapsüller. Kapsülleme işlemi, kaynak (gönderen) ve hedef (alan) bilgisayarlarının IP adresi gibi IP başlık bilgilerini ekler. Kapsülleme işlemi, IP paketinin kaynağı tarafından gerçekleştirilir.
**Yönlendirme** - Ağ katmanı, paketleri başka bir ağdaki bir hedef bilgisayara yönlendirmek için hizmetler sağlar. Diğer ağlara seyahat etmek için paketin bir yönlendirici(router) tarafından işlenmesi gerekir. Yönlendiricinin rolü, yönlendirme olarak bilinen bir süreçte en iyi yolu seçmek ve paketleri hedef bilgisayara yönlendirmektir. Bir paket, hedef bilgisayara ulaşmadan önce birçok yönlendiriciden geçebilir. Bir paketin hedef ana bilgisayara ulaşmak için geçtiği her yönlendiriciye atlama denir.
**Kapsülden çıkarma** - Paket, hedef bilgisayarın ağ katmanına ulaştığında, bilgisayar, paketin IP başlığını kontrol eder. Başlıktaki hedef IP adresi kendi IP adresiyle eşleşirse, IP başlığı paketten kaldırılır. Paket, ağ katmanı tarafından dekapsüle edildikten sonra, elde edilen 4. katman bilgisi, taşıma katmanındaki uygun hizmete iletilir. Kapsülleme işlemi, IP paketinin hedef bilgisayarı tarafından gerçekleştirilir.

IP başlığı, bir ağ üzerinden hedefine giderken Katman 3 cihazları (yani yönlendiriciler ve Katman 3 anahtarları(switch)) tarafından incelenir. IPv4 için Ağ Adresi Çevirisi (NAT) gerçekleştiren cihaz tarafından çevrilmediği sürece, IP adresleme bilgilerinin, paketin kaynak bilgisayardan ayrıldığı andan hedef bilgisayara ulaşana kadar aynı kaldığını bilmek önemlidir.

Yönlendiriciler, paketleri ağlar arasında yönlendirmek için yönlendirme protokolleri uygular. Bu aracı cihazlar tarafından gerçekleştirilen yönlendirme, paket başlığındaki ağ katmanı adreslemesini inceler. Her durumda, paketin veri kısmı ağ katmanı işlemleri sırasında değişmeden kalır.

